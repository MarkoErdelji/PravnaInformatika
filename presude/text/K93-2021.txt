K. br. 93/21
 
 
 
U IME CRNE GORE
 
OSNOVNI SUD U PODGORICI, po sutkinji Jovović Željki, uz učešće samostalne referentinje Danijele Rajković
kao zapisničarke, u krivičnom predmetu protiv okrivljenog V. V., zbog krivičnog djela nasilje u porodici ili
porodičnoj zajednici iz čl. 220 st. 2 u vezi st. 1 i st. 5 Krivičnog zakonika Crne Gore, rješavajući po optužnom
predlogu ODT-a u Podgorici Kt. br. 93/21 od 03. 02. 2021. godine, nakon završenog glavnog, javnog pretresa
održanog dana 01. 03. 2021. godine, u prisustvu državne tužiteljke Maje Janković, okrivljenog V. V. i njegovog
branioca adv. B. S., donio je i istog dana javno objavio,
 
P R E S U D U
 
Okrivljeni: V. V., JMB xxxxxxxxxxxxx, od oca Đ. i majke L., rođene Č., rođen xx. xx. 19xx. godine u Podgorici, sa
prebivalištem u Podgorici - D. C. bb, crnogorski državljanin, razumije crnogorski jezik, koji je i njegov jezik,
automehaničar, nezaposlen, oženjen, otac troje djece, pismen, završio srednju školu, lošeg imovnog stanja,
osuđivan presudom Višeg suda u Podgorici K. br. 165/07 od 18.05.2009. godine zbog krivičnog djela
neovlašćena proizvodnja, držanje i stavljanje u promet opojnih droga iz čl. 300 st. 1 Krivičnog zakonika Crne
Gore (2 godine zatvora), protiv kojeg se ne vodi postupak za drugo krivično djelo, u pritvoru po rješenju sudije
za istragu Osnovnog suda u Podgorici Kri. br. 33/21 od 19. januara 2021. godine, koji se računa od 16. januara
2021. godine od 17:15 časova kao dana i časa lišenja slobode.
 
Kriv je
 
Što je:
Dana 16. januara 2021. godine, oko 12:30 časova u porodičnoj kući vlasništvo oštećenog Đ. V., koja se nalazi u
mjestu D. C., Glavni grad Podgorica, svjestan svog djela čije je izvršenje htio znajući da je isto zabranjeno,
prekršio mjere zaštite od nasilja u porodici koje mu je odredio na osnovu zakona Sud za prekršaje u Podgorici
rješenjem PP br. 7844/20-9 od 22. jula 2020. godine, kojim su mu izrečene dvije zaštitne mjere i to zabrana
Osnovni Sud u Podgorici
K 93/2021
01. Mart 2021

približavanja svom ocu i zabrana uznemiravanja i uhođenja svog oca Đ. V. u trajanju od 6 mjeseci i primjenom
grubog nasilja narušio tjelesni i duševni integritet člana svoje porodice-oca Đ. V., na način što je došao u stan
oštećenog i dok su se nalazili u dnevnom boravku prišao mu i čupajući ga za garderobu sabio u ćošak, za koje
vrijeme ga je desnom rukom jako stezao za vrat, nakon čega je iščupao sat od struje i dok je sat bio pod
naponom oštećenog snažno gurao rukama u predjelu tijela ka tom satu, nakon čega je uzeo kuhinjski nož,
koji se nalazio u sudoperi i sa istim najprije probušio dušek na krevetu, a potom držeći nož ispred glave
oštećenog pokušao da ga povrijedi, pa kako je oštećeni uspio da mu istrgne nož iz ruku, okrivljeni mu je
zaprijetio da će ga ubiti ukoliko pozove policiju, nakon čega je uzeo mobilni telefon oštećenog i polomio ga, a
zatim izašao iz stana, a kada je oštećeni krenuo ka izlaznim vratima kako bi potražio pomoć, ponovo se
pojavio okrivljeni i oštećenog uhvatio za kosu i gurnuo ga, usljed čega je oštećeni pao na pločice, kojom
prilikom je zadobio laku tjelesnu povredu u vidu oguljotine u predjelu lijeve potkoljenice dužine oko 2 cm i
usljed čega je kod oštećenog došlo do narušenosti njegovog duševnog integriteta jakog inteziteta,
- čime je izvršio produženo krivično djelo nasilje u porodici ili u porodičnoj zajednici iz čl. 220 st. 2 u vezi sa st.
1 i st. 5 Krivičnog zakonika Crne Gore.
 
Pa ga sud na osnovu čl. 4. st. 2, čl. 32, čl. 36, čl. 42 st. 1 i čl. 51 Krivičnog zakonika Crne Gore, te čl. 226, 229 i
374 Zakonika o krivičnom postupku,
 
 
O S U Đ U J E
 
Na kaznu zatvora u trajanju od 5 (pet) mjeseci, u koju kaznu mu se uračunava vrijeme provedeno u pritvoru
počev od 16. 01. 2021. godine od 17:15 časova, pa nadalje.
 
Na osnovu čl. 77a Krivičnog zakonika Crne Gore sud okrivljenom izriče
 
MJERU BEZBJEDNOSTI
ZABRANA PRIBLIŽAVANjA
 
Okrivljenom V. V. zabranjuje se približavanje oštećenom Đ. V..
Ova mjera će trajati 1 (jednu) godinu po pravosnažnosti presude, s tim da se vrijeme provedeno u zatvoru ne
uračunava u vrijeme trajanja ove mjere.
 
Sud okrivljenog oslobađa plaćanja troškova postupka iz čl. 226 st. 2 tač. 6 i 9 Zakonika o krivičnom postupku
u ukupnom iznosu od 244,50 eura, imajući u vidu da je okrivljeni lice lošeg imovnog stanja, bez zaposlenja, pa

bi plaćanjem troškova bilo dovedeno pitanje izdržavanja okrivljenog i lica koja je on dužan da izdržava.
Obavezuje se okrivljeni da na ime troškova krivičnog postupka plati ovom sudu troškove koji se odnose na
nagradu za rad branioca postavljenog po službenoj dužnosti, o čemu će sud odlučiti posebnim rješenjem
shodno čl. 227 st. 2 Zakonika o krivičnom postupku.